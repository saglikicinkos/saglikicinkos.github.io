---
layout: post
title:  "Bir Devin Doğuşu: Kenya'nın Koşu Hikayesi"
---

Kenya’nın uzun yıllar süren Britanya kolonisi olma sürecini Jomo Kenyatta, ‘Misyonerler Kenya’ya geldiklerinde, bizim topraklarımız, onların incilleri vardı. Bize gözlerimiz kapalı dua etmeyi öğrettiler. Gözlerimizi açtığımızda incil bizde topraklar ise onlardaydı.’ diyerek açıklıyor. Britanyalılar sömürü yıllarında halkın düzen ve disiplinini sağlamak için okullarda kendi sporlarını öğretmeye başlıyor. Tenis, yüzme, golf gibi sporlar yüksek sosyal statüye sahip avrupalıların gidebildiği okullarda öğretilirken, daha az yatırım gerektiren futbol ve atletizm dalları yerli halkın gittiği okullarda öğretiliyor. Spor egitiminde gorulen bu ayrim, sosyal düzenin kontrolü haricinde sömürgeci yönetimin yerli halkı farklılaştırıp aşağılamak için kullandığı psikolojik bir baskı unsuru olarak da kullanılıyor.

Uzun mücadeleler sonucunda 1963 yılında bağımsızlığını kazanana kadar Kenya’nın spor konusunda uluslararası seviyede pek bir bilinirliği yok. Atletizmin ileride ulusal bir sembol haline gelmesinde katalizör görevi görecek olay 1968 Meksiko Olimpiyatları oluyor. O zamana kadar, siyahi sporcuların patlayıcı güç gerektiren kısa mesafe koşularında başarılı oldukları bilinse de, mental dayanıklılık gerektiren orta ve uzun mesafe koşularında şansları olmadığı düşünülüyor. Kenya’nın 1968 Olimpiyatları’nda kazandığı dokuz madalyanın yedisinin orta ve uzun mesafe koşularında gelmesi, hem bu inanışı kırıyor hem de ülkede atletizme olan ilgiyi artırıyor. Olimpiyatlar’da parlayan en önemli yıldızlardan biri ise Kipchoge (Kip) Keino oluyordu. 

Kip küçük yaşta annesini ve babasını kaybettiği için halasıyla birlikte Kenya’nın kırsalında çobanlık yaparak büyüyor. Yaşadıkları bölgede tarım ve hayvancılığa yeterli alan oluşturmak amacıyla yerleşim alanları birbirinden kopuk yapılandırılmış. Bu sebeple, eğitim, sağlık gibi olanaklara ulaşmak kolay değil. Kip’in okulu evlerine 6 km’den fazla uzaklıkta. Öğlen yemeğine de eve döndüğü için okula 25 km koşması gerekiyor. Bunu okulu bitirene kadar her gün yaptığı düşünülürse, belki de ileride kazanacağı başarıların temeli bu yaşlarda atılıyor.

Okul yıllarının ardından koşmaya devam edebilmek için Polis Akademisi’ne yazılıyor. Polis Akademisi Kenya’nın Britanya kolonisi olduğu yıllardan kalma imkan ve bilgi birikimine sahip. Kip’in öğrenmeye olan açlığı, daha planlı bir antrenman sistemiyle birleşince 1960’lı yılların ortasından itibaren uluslararası seviyede başarılar gelmeye başlıyor. Kariyerini en üst seviyeye çıkaran hikaye ise 1968 Meksiko Olimpiyatları’nda yaşanıyor.

Olimpiyatlarda karın ağrısı şikayetiyle 10 km yarışını bitiremeyince Kip’in safra kesesinde taş olduğu ortaya çıkıyor. Doktor verdiği ilaçları içmesini, dinlenmesini ve yarışlara katılmamasını, aksi takdirde durumunun çok ciddi olabileceğini söylüyor. Kip’in bu noktada, hedefi olan altın madalyaya ulaşabilmesi için son bir şansı var, o da 1500 m yarışı. Bundan sonra 1500m yarışına kadar olan olaylar, Seyit Onbaşı hikayesi fantastikliğinde gerçekleşiyor. İlaçların etkisiyle uyuyakalan Kip, yarışa kısa bir süre kala uyanıyor ve stadyuma giden otobüse biniyor. Yolda trafik tıkanınca yarışa geç kalacağını anlayıp stadyuma olan son 3 km’yi koşuyor ve yarışa 20 dakika kala ısınan atletlere katılıyor. En büyük rakibi, dünya rekoru sahibi ve daha önce hiç geçemediği Amerika’nın altın çocuğu Jim Ryun. Yarışı tarihi bir performansla ikinci Ryun’in 20 metre önünde olimpiyat rekoru kırarak kazanıyor ve yarışların hemen ardından Almanya’ya gidip ameliyat oluyor.

Kip, hem ülke içinde koşuya olan ilginin artmasında, hem de uluslararası seviyede Kenya’daki azmin fark edilmesinde önemli bir rol oynuyor. Bu potansiyeli erken fark eden kişilerden biri, Kenya’da “koşunun babası” olarak bilinen Colm O’Connell. 1976 yılında üç aylığına çoğrafya öğretmeye katolik okulu St. Patrick Lisesi’ne giden O’Connell, öğrencilerin koşuya olan tutkusunu gördükten sonra memleketi İrlanda’ya dönmekten vazgeçiyor. Koşu konusunda hiçbir bilgisi olmamasına rağmen, lisenin koşu koçu olarak Kenya’da kalmaya karar veriyor. Yıllar içerisinde hem kültürü hem de koşmanın fizyolojisini öğrenen O’Connell, antrenmanlarını Kenya kırsalının günlük hayatına uygun tasarlıyor. Öğrencilerinden Peter Rono’nun 1988 Seul Olimpiyatları’nın 1500 m yarışında altın madalya kazanmasıyla başlayan St. Patrick Lisesi koçunun başarısı, yıllar içerisinde artarak devam ediyor. Bugün hala koçluk yapmaya devam eden O’Connell, elli yıla yakın kariyerinde pek çok dünya rekortmeni ve olimpik yıldız yetiştirmiş durumda.

Bu hikayeler gelişmiş ülkelerden bakıldığında romantik gelebilir fakat Kenya’da koşu bir spordan çok daha fazlası. Özellikle fakir bölgelerdeki çocuklar, yurt dışında eğitim bursu bulmak veya polis teşkilatı, ordu gibi devlet kurumlarında ise girebilmek için koşmaya başlıyor. Böyle fırsatlar yakalayan çocuklar, yeterli imkanlara ulaşabildiği için koşmaya bir meslek olarak devam edebiliyor. Örneğin, aşağıdaki fotoğrafta Kip Keino’nun polis teşkilatındaki fotoğrafını görüyoruz. Sağ tarafta ise polis teşkilatının bir başka üyesi, Colm O’Connell’in en popüler öğrencilerinden, iki kere olimpiyat şampiyonu ve 800 m dünya rekortmeni; David Rudisha.

![Hiz vs Harcanan Enerji Grafigi](/assets/polis_teskilati.png)

1980’lerin başına kadar Olimpiyatlar haricinde yol yarışları düzenlense de yarıştan para kazanılması koşucuyu profesyonel statüye soktuğu için bu tarz yarışlar başarılı atletlere direkt bir maddi kazanc sağlayamıyordu. 1981 yılından itibaren Olimpiyatlara katılım için amatör sporcu olma koşulu kalktıktan sonra, yol yarışlarında para ödülü dağıtılması da yaygınlaşıyor. 1980’lerin başlarına kadar fazla ilgi çekmeyen yol yarışlarının hem sporcular hem de batı toplumları arasında popülerleşmesi, sponsorların ilgisini de artırıyor. Bu gelişmeler olurken, koşu sporundan daha fazla para kazanmak isteyen kapitalist zihniyetin yıllar önce terk ettiği Kenya’yı fark etmesi de çok uzun sürmüyor. Koşunun popülerleşmesi için, batıdan gelen menajerler Kenya’da gelecek vadeden atletleri parlatarak uluslararası yarışlarda koşmaları için ön ayak oluyor. Koşuyu bir kurtuluş olarak gören Kenyalı sporcular ise bu sistemi ailelerini geçindirebilmek için bir fırsat olarak görüyor.

![Hiz vs Harcanan Enerji Grafigi](/assets/yuzde_para_vs_yillar.png)

Kip Keino’nun 1968 ve 1972 olimpiyatlarında toplam dört madalya kazanarak tetiklediği atletizm ilgisi, ülkenin 1976 ve 1980 olimpiyatlarını boykot etmesiyle durulsa da, 1980lerin sonundan itibaren tekrar artarak günümüze kadar geliyor. Yukarıdaki grafikte Kenya’nın olimpiyatlarda orta ve uzun mesafe koşularında kazandığı madalya sayısının bu koşularda dağıtılan toplam madalya sayısına olan yüzdesi gösterilmiş. Grafikte 1988 yılından itibaren artan bir eğilimle beraber, 2008 olimpiyatarında atletizm alanında verilen madalyaların neredeyse yarısının kazanıldığını görüyoruz.

Olimpiyatlarda kazanılan başarı dolaylı olarak maddi kazanca dönüşse de atletlerin koşuyu nasıl direkt bir maddi kazanç kapısına dönüştürdüğünü anlamak için Kenya’nın yol yarışlarındaki başarısına bakabiliriz. Yukarıdaki grafikte 1990 yılından itibaren kadın ve erkek yol maraton yarışlarında kaydedilen en iyi 25 derecenin yüzde kaçını Kenyalı atletlerin oluşturduğunu görüyoruz. Yıllar içerisinde para ödülü dağıtılması yaygınlaşıp, ödül miktarları da arttıkça  başarının da yüzdesel olarak arttığını görüyoruz. Olimpiyatlardan bile daha çarpıcı bir başarı eğilimi, koşunun Kenya’da spordan çok bir meslek haline geldiğini gösteriyor.

Maddi kazanç döngüsünün sürdürülebilirliğindeki en büyük engel, yarışların neredeyse tamamının Kenya dışında düzenlenmesi ve sponsorların yatırımlarının neredeyse tamamını gelişmiş ülkelere yapması. Bu süreçte, amatör koşucuların koşuya ilgisi arttıkça, sponsorların yol yarışlarını popülerleştirmek için yıldız atletlere olan ihtiyacı azalıyor. Bu değişimi yine yukarıdaki grafikte dağıtılan para ödülünün yıllar içerisindeki değişimine bakarak görebiliriz. 2006 yılında kurulan ve en prestijli yol yarışlarını düzenleyen Abbott World Marathon Majors; Tokyo, Londra, Boston, Şikago, Berlin ve New York maratonlarından oluşuyor. Bu kuruluş 2018 yılına kadar yarışlarda her yıl toplam bir milyon dolar dağıtırken, 2022 yılında önceliğinin amatör koşuculara ilham kaynağı olmak olarak değiştiğini ve yıllık dağıtılan para ödülünü iki yüz bin dolara kadar düşürdüğünü açıkladı. Kısaca, yıllar önce Kenya’daki ham madde kaynaklarını sömürüp terk eden kapitalizm döngüsünün günümüzde bir benzeri tekrarlanıyor diyebiliriz.

Britanya’nın yerli halkı kontrol etmek için getirdiği koşu sporunu yerel halkın benimsemesiyle başlayan atletizm yolculuğunun yıllar içerisinde ülkenin kültürünü değiştirip dönüştüren bir hikayesi var. Günümüzde Kenyalı sporcular koşuyu, maddi kazanç elde etmek haricinde, Avrupa veya Amerika’daki okullarda eğitim bursu kazanmak, ya da Türkiye de dahil olmak üzere daha gelişmiş ülke vatandaşlıklarına geçmek için kullanıyor. Her ne kadar yarışlarda dağıtılan para ödülleri azalıyor olsa da, koşu sporunun bütün dünyada yaygınlaşmasıyla fırsatların artmasını ve o kusursuz formlarıyla koşan Kenyalı atletlerin koşmaya devam etmesini umut edelim.

