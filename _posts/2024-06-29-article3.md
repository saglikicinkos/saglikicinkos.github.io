---
layout: post
title:  "Koşu Dünyasında Yastık Savaşları: Ayakkabı Seçiminde Denge"
---

Bill Bowerman Oregon Üniveristesi’nde atletizm koçuyken, 1963 yılında meslektaşı Arthur Lydiard’ı ziyarete Auckland’e gidiyor. Oregon Üniversitesi’nin en iyi atletleriyle birlikte yapılan bu gezinin amacı, Yeni Zelanda’nın ünlü atletizm koçu Lydiard’dan yeni bir şeyler öğrenmek. Gezi sırasında Amerikalı grup Lydiard’la antrenman yapmanın yanı sıra, genç, yaşlı, kadın erkek her kesimden insanın egzersiz için doğada koştuğuna tanık oluyor. Gezi dönüşü, Bowerman koşmak için atlet olmaya gerek olmadığına ikna olsa da, Amerika’da sıradan insanların egzersiz için koşması radikal bulunuyor. 1966 yılında toplumdaki bu çekinceyi kırmak için Bowerman, kardiyolog Willliam Harris ile Türkçe ‘yavaş koşu’ anlamına gelen Jogging kitabını yazıyor ve kitap bir milyon kopya satıyor. Yine aynı zaman diliminde Oregon Üniversitesi’nden öğrencisi Phil Knight ile Nike’ı kuruyor. 70lerle birlikte iyice momentum kazanan sağlık için sıradan insanların da koşabileceği fikri, gelişmiş ve gelişmekte olan ülkelerde milyonlarca insanı koşuya başlatıyor. Bu durum da günümüze kadar hız kaybetmeden gelen koşu ayakkabısı endüstrisini doğuruyor. Peki, 1970lerden önce atletler ne tarz koşu ayakkabıları giyiyorlardı?

Atletler dahil bütün insanlar 1970lerde ‘koşu ayakkabısı’ kavramı icat olmadan önce, ya çıplak ayakla ya da minimal ayakkabılarla koşuyorlardı. Yani aslında yürümek ve koşmak gibi küçük yaştan itibaren düşünmeden öğrenip yaptığımız hareketleri son 50 yıla kadar hava yastığı olmayan ayakkabılarla yapıyorduk. Bu fikirden ve benzer evrimsel argümanlardan yola çıkarak, günümüzde çıplak ayakla koşmuyorsak, minimal ayakkabılarla koşmalıyız diyen ayakkabı markaları var. Bunların başında Vibram geliyor. Vibram, minimal ayakkabılar giyenlerin daha az sakatlanacağını agresif bir stratejiyle pazarlayınca 2012 yılında bu iddianın bilimsel olmadığına ve kullanıcıyı yanılttığına yönelik dava açıldı. 2014 yılında Vibram’ın davayı kaybedip kullanıcılara toplamda $3.75 Milyon ödemesi ve pazarlama stratejisini durdurması kararıyla süreç son buldu. Minimal ayakkabıların üzerinde dolanan kara bulutlar sebebiyle 2010ların ikinci yarısından itibaren ayakkabı endüstrisi bir anda tam tersi yöne döndü ve maksimalist, yani bol hava yastıklı ayakkabı dönemi başladı.

 2014 yılından itibaren bol hava yastıklı ayakkabıların popülerleşmesindeki başka bir kırılma anı da maraton mesafesinin 2 saatin altında koşulması oldu. Nike’ın bir yandan yeni ayakkabılarını pazarlamak, bir yandan da uzun mesafe koşusuna olan ilgiyi artırmak için 2016 yılında başlattığı iki saatin altında maraton koşma projesi, 2019 yılında başarıya ulaştı. Basketbolda Air modelleri için Michael Jordan’a yaptırdığının benzerini koşuda Eliud Kipchoge’ye yaptıran Nike, koşu ayakkabısı piyasasını sadece profesyonel atletler için değil, sıradan insanlar için de değiştirdi. Hava yastığı teknolojisini kopyalayan rakipleri arttı. Bu teknolojiye çeşitli eklemeler yapılsa da temel prensip olan hava yastığı miktarını artır mantığı bugüne kadar değişmedi. Aşağıdaki grafikte 2014 - 2019 yılları arasında çıkan koşu ayakkabıları (sarı) ile 2020 - 2023 yılları arasında çıkan koşu ayakkabılarının (mavi) ortalama taban  yüksekliği karşılaştırılmış. Her ne kadar taban yükseklikleri apartman topuk seviyesine dayanmış olsa da, koşucularda sakatlanma sıklığında herhangi bir düşüş gözlemlenmiyor.


| ![Ayakkabi Yuksekligi](/assets/ayakkabi_yuksekligi.png) |
| *Şekil 1. 2014 yılının başından 2019 yılı sonuna kadar çıkmış ayakkabıların hava yastığı yüksekliği sarı dağılımla, 2020 yılı başıdan 2023 yılı sonuna kadar çıkmış ayakkabıların hava yastığı yüksekliği ise mavi dağılımla gösterilmiş.* |


Minimal veya bol hava yastıklı ayakkabıların sakatlık problemlerini tek başına çözemeyeceği aşikar. Koşarken ayağımıza ne giydiğimiz ya da giymediğimiz koşu formumuzu belirliyor. Koşarken belli bir süre iki ayağımız da yerden kesiliyor. Yere inerken ayak kemerimizin önüne mi (öne basan) yoksa topuğumuza mı (arkaya basan) basacağımız, vücudumuza gelecek darbenin büyüklüğünü ve bu darbenin vücudumuzda hangi uzuvlarla karşılanacağını belirliyor. Halk arasında profesyonel atletlerin öne bastığı ve böyle koşmanın daha doğru olduğu düşünülür. Bu bilgi tamamen yanlış olmamakla birlikte özellikle uzun mesafeleri koşarken daha az enerji harcamak istiyorsak pek de geçerli değil.

Uzun mesafe atletlerinin koşarken ayaklarını ne şekilde yere bastıkları ile harcadıkları enerji ilişkisi incelendiğinde, arkaya basanların öne basanlara nazaran daha az enerji harcadığı görülmüş [1]. Bu sonuçlar aslında daha dinç bir şekilde koşarken öne basarak, yoruldukça ise arkaya basarak koştuğumuzu gösteren çalışmalarla da örtüşüyor [2]. Yoruldukça otomatik olarak beynimiz koşu formumuzda en az enerji harcayacak değişiklikleri yapıyor. Arkaya basmak her ne kadar daha az enerji harcatsa da, attığımız her bir adımda vücudumuz daha ani darbeler hissediyor. Aşağıdaki grafik, öne basarak (A) ve arkaya basarak (B) koştuğumuzda, her bir adımda vücudumuza etki eden kuvvet dağılımını gösteriyor. Yere ilk başta topuğumuzla daha sonra ayak kemerimizin onüyle bastığımızda yerden iki darbe alıyoruz. Özellikle yere ilk temas ettiğimiz an, topuğumuz iki vücut ağırlığına yakın bir yükü aniden durduruyor. Bu da bacağımızdan beynimize kadar hissedilen bir şok dalgası oluşturuyor. Öne basarak koştuğumuz senaryoda vücudumuza etki eden yük benzer olsa da şok dalgası gözlemlenmiyor. Bu farklılığı yaratan en önemli faktör, ayağımızın önüne inerken dizlerimiz daha kırık olduğu için yerden gelen darbeyi yaylanarak yumuşatıp dengelememiz.

| ![One vs Arkaya Basmak Kuvvet Farki](/assets/one_vs_arkaya_basmak_kuvvet_farki.png) |
| *Şekil 2. Üstteki grafiklerde, koşarken ayağımızın yere temas ettiği süre boyunca hissettiğimiz kuvvet dağılımı, vücut ağırlığı cinsinden gösterilmiş. Soldaki koşucu arkaya basarak koşarken sağdaki öne basıyor. Alttaki grafiklerde ise yukarısındaki koşucunun hissettiği kuvvet vektörü ve koşarken dengelediği momentin moment kolu gösterilmiş.* |

Günümüzde hava yastıklı ayakkabılar arkaya basarak koşmayı daha konforlu hale getiriyor. Yapılan mühendislik çalışmaları, oluşan sert darbeyi kabaca yedi kat yumuşatıp, topuğa inerek adımlamamıza olanak sağlıyor [3]. Bu noktada unutulmaması gereken iki mesele var. Birincisi, geliştirilen ayakkabılar problemin temel sebebini ortadan kaldırmıyor. Yani, her ne kadar şok dalgasını daha az hissedip koşsak da vücudumuzda öne basarak koştuğumuz gibi dengeli bir yük dağılımı oluşmuyor. Bu duruma evrimsel açıdan baktığımızda, belki de topukla koştuğumuzda yerden gelen sert tepki, böyle koşmamızı engellemek için oluşmuş bir mekanizmadır. İkinci mesele de, koşu hızımızın artışıyla beraber, yerden gelen tepki kuvvetinin artması [4]. Çünkü, düzenli koşular yapıp aerobik kapasitemizi artırdıkça, doğal bir şekilde daha hızlı koşmaya başlıyoruz. Üstelik arkaya basarak koşmaya alıştığımız bir senaryoda, uzun vadede bu durum özellikle dizlerimizde sakatlığa davetiye çıkarıyor.

Koşmak dışında, hareket ederken ayakkabılarımızı çıkarmamızın düşünce deneyi aşamasını geçip bilimsel olarak kanıtlanmış faydaları var. Bunlardan ilki, ayakkabı giydiğimizde ayaklarımızın altından gelen sinirsel geri bildirimi sınırlandırmamız. Aşağıdaki ısı haritası derimizin üzerinde bulunan sinirlerin santimetre kareye düşen yoğunluğunu gösteriyor [5]. Renkler sarıdan maviye gittikçe, sinirlerin yoğunluğu azalıyor. Sinir yoğunluğunun en çok olduğu bölge, ellerimiz ve yüzümüzden sonra ayaklarımızın altı. Çıplak ayak hareket ettiğimizde, bu sinirlerden gelen geri bildirim sayesinde, dengemizi ve hareket formumuzu daha düzgün oluşturuyoruz. Bir nevi, beynimizle yer arasındaki iletişimi daha az kayıpla sağlamış oluyoruz. İkinci olarak, ayakkabılar özellikle çocukluk çağında ayaklarımızın güçsüz gelişmesine sebep oluyor. Güney Afrika’da çıplak ayaklı, Almanya’da ise ayakkabıyla egzersiz yapmaya alışmış çocuklar incelendiğinde, zıplama ve dengede durma gibi görevlerde çıplak ayaklı çocukların daha başarılı olduğu gözlenmiş [6]. Sert tabanlı ayakkabılar yürüyüşümüzü ve koşumuzu desteklerken ayaklarımızdaki kemik ve kasların doğal gelişimini engelliyor. Bu sebeple minimal ayakkabılara geçen insanların ayakları güçleniyor.

<img src="/assets/sinir_yogunlugu.png" alt="drawing" height="400" width="600"/>
| *Şekil 3. Derimizin üzerinde bulunan sınır sayısının santimetre kareye düşen miktarı işi haritası şeklinde gösterilmiş. Köyü mordan sarıya gittikçe sınır yoğunluğu artıyor.* |

Koşucular arasında görülen sakatlık oranlarının ayakkabı teknolojisi gelişse de azalmaması çeşitli hipotezlerle açıklanabilir. Bunlardan birkaçını; koşmanın doğasında sakatlık olduğu ve bu yüksek oranların normal karşılanması gerektiği, çoğu insanın vücudunda ufak bozukluklar (asimetriler, düz ayak vs.)  olması sonucu uzun mesafeleri koşmalarının sakatlıklara yol açması veya asfalt ve beton yüzeylere uygun evrimleşmeyen vücudumuzun sert yüzeylerde zorlanması şeklinde sıralayabiliriz. Sakatlığa yol açabilecek bu sebepleri özelikle şehir hayatında koşmak istediğimizde çoğunlukla kontrol edemiyoruz. Kontrol edebileceğimiz en önemli etkenlerden biri, koşu formumuz. Neyse ki, koşu formumuzu manipüle etmenin tek yolu ayakkabılarımızı çıkarmak değil.

Birisine "yanlış koşuyorsun, topuğuna değil ayağının önüne basarak koşmalısın" dediğinizde genelde bu işe yaramıyor. Zaten kendi kendimize hissettiğimiz ve aslında ayağımızın yere temas ettiği bölge de çoğunlukla birbirini tutmuyor. Öne basarak koşmayı manipüle etmenin basit bir yöntemi, birim zamanda attığımız adım sayısını arttırmak. Bilimsel bir açıklaması olmasa da gözlemsel çalışmalar profesyonel atletlerin bir dakikada ortalamada 180 adım attığını gösteriyor. Bu sayı bizim gibi daha yavaş koşan amatörler için ideal olmayabilir. Yine de, özellikle diz ağrısından şikayetçi biri için adım sayısını arttırarak, adım uzunluğunu kısaltıp öne basarak koşmak faydalı olabilir. Bunu yapmanın en basit yollarından biri ritmini bildiğimiz müzik listeleriyle koşmak. 

İster minimal ayakkabıyla, ister adım sayımızı arttırarak vücudumuzu öne basarak koşmaya zorladığımızda, dizimizdeki yük ayak bileklerimiz ve kalflarımızla karşılanıyor. Bu durumu şekil 2’deki öne bastığımız durumda kuvvetin ayak tabanımızda etki ettiği yere bakarak daha iyi anlayabiliriz. Kuvvet bacağımızın önünden geldiğinde, kuvvet kolu bacağımızın önüne düştüğü için, oluşan momenti, bileğimiz, aşil tendonumuz ve kalflarımız dengeliyor. Arkaya basarak koştuğumuz senaryodaysa kuvvet bacağımızla hemen hemen aynı hizada olduğu için yük daha çok dizimizle dengeleniyor. Bununla birlikte, "dizim ağrıyor, bu yüzden öne basarak koşmalıyım" fikrine gözü kapalı atlamak, bilek ve kalflarımızı zorlayıp başka sakatlıklara yol açabilir. 

Sonuç olarak, öne basarak veya arkaya basarak koşmanın sakatlanma ihtimalimizi değiştirdiğine dair bilimsel bir bulgu yok. Vücudumuzun farklı bölgelerini zorladıkları için bir tane minimal, bir tane de hava yastıklı ayakkabı alıp değiştirerek giymek dengeli bir çözüm olabilir. Hava yastıklı ayakkabılara alışkınsak, daha yavaş koşularımızı minimal ayakkabıyla, yüksek performanslı koşmak istediğimizdeyse hava yastıklı ayakkabılarımızla koşup yükü daha dengeli paylaştırabiliriz. Bunun başka bir versiyonu da, koştuğumuz yüzeyi değiştirmek. Fırsat buldukça, asfalt veya beton dışında, doğada, yumuşak ve değişken yüzeylerde koşmak sakatlık olasılığını düşürmemize yardımcı olacaktır. Sakatlık konusu bir yana, eğer yürürken veya koşarken ayaklarımızın altında patlayan havai fişekleri hissetmek istiyorsak, bunun tek bir yolu var; çıplak ayaklı olmak!



<ins>KAYNAKÇA:<ins>

1 – Ogueta-Alday, A. N. A., Rodríguez-Marroyo, J. A., & García-López, J. (2014). Rearfoot striking runners are more economical than midfoot strikers. Medicine & science in sports & exercise, 46(3), 580-585. 

2 – Zandbergen, M. A., Marotta, L., Bulthuis, R., Buurke, J. H., Veltink, P. H., & Reenalda, J. (2023). Effects of level running-induced fatigue on running kinematics: A systematic review and meta-analysis. Gait & posture, 99, 60-75.

3 – Lieberman, D. E. (2012). What we can learn about running from barefoot running: an evolutionary medical perspective. Exercise and sport sciences reviews, 40(2), 63-72.

4 – Weyand, P. G., Sternlight, D. B., Bellizzi, M. J., & Wright, S. (2000). Faster top running speeds are achieved with greater ground forces not more rapid leg movements. Journal of applied physiology.

5 – Corniani, G., & Saal, H. P. (2020). Tactile innervation densities across the whole body. Journal of Neurophysiology, 124(4), 1229-1240.

6 – Zech, A., Venter, R., De Villiers, J. E., Sehner, S., Wegscheider, K., & Hollander, K. (2018). Motor skills of children and adolescents are influenced by growing up barefoot or shod. Frontiers in pediatrics, 6, 115.

